# Mars Rover
Η ομάδα μας αποτελείται από μαθητές και μαθήτριες του Ομίλου "Ταξίδι στο Διάστημα" ο οποίος λειτουργεί στο 5ο Δημοτικό Σχολείο Φλώρινας "Θεόδωρος Κάστανος" κατά το σχολικό έτος 2023-2024. Οι μαθητές και οι μαθήτριες του ομίλου μας είναι από τρία διαφορετικά σχολεία της πόλης μας και φοιτούν στις Δ, Ε και ΣΤ τάξεις του Δημοτικού. Το θέμα του ομίλου μας είναι ο εποικισμός του Άρη και τον εξετάζουμε μέσα από διαφορετικές οπτικές (μεταφορά ανθρώπων, δημιουργία σταθμών διατήρησης της ζωής, πρώτες ύλες, νέα κοινωνία) και μέσα από διαφορετικές εκπαιδευτικές τεχνολογίες (3Δ σχεδίαση και εκτύπωση, εκπαιδευτική ρομποτική, προγραμματισμός).
# Αναλυτική περιγραφή ιδέας
Ένα από τα στοιχεία τα οποία θα εξετάσουμε στον όμιλο μας είναι η εξερεύνηση του πλανήτη με αυτόνομα ρομπότ τα οποία θα αξιοποιούν τεχνολογίες τεχνητής νοημοσύνης για να λαμβάνουν αποφάσεις χωρίς τον άμεσο έλεγχο από ανθρώπους. Ήδη τέτοιες τεχνολογίες αξιοποιούνται από τα ρομπότ της NASA και ειδικότερα την πιο πρόσφατη αποστολή του Perseverence για την αποφυγή εμποδίων κατά την διάρκεια της πλοήγησης στην επιφάνεια του Άρη και για την εξέταση δεδομένων τα οποία λαμβάνονται από τα πετρώματα. 

Σκοπός μας είναι να δημιουργήσουμε ένα Mars Rover το οποίο να χρησιμοποιεί τεχνητή νοημοσύνη αξιοποιώντας μια κάμερα η οποία θα είναι τοποθετημένη σε αυτό για να καθορίζει την πορεία του σε αποστολές εξερεύνησης αναγνωρίζοντας ενδιαφέροντα πετρώματα και σχηματισμούς στα οποία θα πρέπει να πηγαίνει. Επίσης θα αξιοποιεί την τεχνητή νοημοσύνη για την αποφυγή εμποδίων καθώς και για την μεταφορά δειγμάτων πίσω στον σταθμό βάσης.

Θα αξιοποιήσουμε 3Δ σχέδια τα οποία προσφέρονται ελεύθερα από την πλατφόρμα Thingiverse ως βάση για το δικό μας rover. Τα σχέδια αυτά θα τα τροποποιήσουμε και θα τα εκτυπώσουμε στον 3Δ εκτυπωτή του σχολείου. Ως κεντρική πλατφόρμα ανάπτυξης θα αξιοποιήσουμε το Microbit και για τον έλεγχο του Rover αλλά και για τον σταθμό βάσης.
